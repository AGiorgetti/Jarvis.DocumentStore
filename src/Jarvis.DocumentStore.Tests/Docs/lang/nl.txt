Generaal Maximus Decimus Meridius wordt door de nieuwe Romeinse keizer Commodus verraden nadat de keizer zijn vader Marcus Aurelius had vermoord. Maximus' vrouw en kind worden vermoord en hij zint op wraak. Eerst wordt Maximus gevangengenomen en als slaaf meegenomen naar Afrika. Daar wordt hij ingezet als gladiator en weet zo diverse wedstrijden te overleven en zelfs te winnen. Hij wordt ook steeds belangrijker voor Proximo, de 'leider' van de gladiatoren. Uiteindelijk vertrekken ze naar Rome om daar bij de herdenkingsspelen te gaan optreden. (De herdenkingsspelen voor Marcus Aurelius die door Commodus georganiseerd waren, waren niet zonder humor voor Proximo omdat Marcus Aurelius juist degene was die de spelen enorm had teruggebracht ten gunste van de staatskas.)

Hier wordt Maximus na een reeks gevechten door de keizer bezocht en wordt hij gedwongen zijn identiteit te onthullen. De keizer, die dacht dat Maximus vermoord was, raakt in paniek en probeert door middel van gevechten in de arena Maximus uit te schakelen voordat Maximus te populair wordt bij het volk; immers, het volk is de macht. Maximus plant samen met de zus van Commodus, Lucilla, en met senator Gracchus een militaire coup om Commodus van de troon te stoten. Lucilla vertelt onder druk het hele plan, waardoor het mislukt en Maximus gevangengenomen wordt door de keizer. Hierna volgt er een confrontatie tussen Maximus en Commodus. Commodus steekt Maximus voor het gevecht, in het geheim, in zijn rug en laat de wond bedekken door een harnas. Commodus delft ondanks de wond van Maximus het onderspit, maar Maximus sterft ook, nog in de arena, aan bloedverlies. Een van zijn laatste wensen is om Rome weer in oude staat terug te brengen, zoals de vorige keizer Marcus Aurelius het gewild zou hebben. Op het eindtafereel is te zien hoe Maximus verder gaat, al strijkend door het hoge tarwe, en uiteindelijk zijn vrouw en zoontje in de verte op hem ziet wachten. Dit zou dan het eerder genoemde 'hiernamaals' zijn.